---
Szerző: Tóth Miklós
Cím: 5 ok, amiért fontos, hogy jobb legyen a marketinged
Cimkék: 
Típus: Cikk
Elérhetőség: Ingyenes
Szint: Kezdő
---
## Legyen több bevétel és több ügyfél

Az első és egyben legnyilvánvalóbb ok, hogy több pénzt fogsz keresni és több ügyfeled lesz. Ha minden dolog ugyanolyan: a terméked, a minőség, a kiszolgálás, ha minden tényező egyforma, a jobb marketing több bevételt fog jelenteni. Valószínüleg téged sem, ahogy engem sem az vezérel, hogy milliomosok legyünk, a pénz önmagában számunkra nem jelentős motiváció. De tekinthetünk rá mint olyan eszközre, amellyel fontos és jó dolgokat tudunk támogatni. Vagy úgy is nézhetjük, hogy az egységnyi munkádhoz mért több bevétel kevesebb napi munkaórát jelent, amivel több időt tudsz szánni a családodra, barátaidra, szeretteidre. Viszont a pénz hiánya megnehezítheti, hogy boldog és kiteljesedett életet élhess. 

## Új alternatívák tudatosítása

A második ok, amiért a marketing számít: amikor kitekintek a világra és a számos válságra, amikkel most szembesülünk, azt látom, hogy már ott vannak a megoldások ezekre a kihívásokra. Ott van a rengeteg tudás: a természetes gyógyászat, a permakultúra, a közösségi együttműködési rendszerek, a természetes építkezési technológiák... hihetetlenül sok megoldás és fenntartható alternatíva létezik már. A kihívás az, hogy az emberek vagy nem tudják, hogy ezek az alternatívák léteznek, vagy nem értik a működésüket, vagy nem hisznek bennük. Ez viszont olyan, mintha ezek az alternatívák nem is léteznének, és az, hogy az emberek rájöjjenek bizonyos dolgokra, megértsék a működésüket, és el is higgyék, hogy működnek, nos az a marketing feladata. Úgy gondolom, hogy a társadalmi változásokért és a világ jobbá tételéért küzdő egyéneknek és mozgalmaknak sokkal jobbnak kellene lennünk a marketingben, mint amilyenek jelenleg.   

## A sikerünk másokat is inspirál

Tapasztalatom szerint nagyon sok ember van a világon, aki szívesen lenne a Te helyedben. Ők egy kilenctől hatig tartó állásban dolgoznak, valami olyasmit csinálnak, amit utálnak, és nagyon szeretnének már nem egy parancsoló főnöknek dolgozni, vagy értelmetlen és romboló munkát végezni, ami összetöri a lelküket. Szeretnék, hogy saját vállalkozásuk legyen, legyen az társadalmi vállalkozás, forprofit vagy nonprofit, de ez a gondolat mégis túlságosan ijesztő a számukra, mert mindig ott van a fejükben ez a kérdés: "Vajon el tudnám-e tartani magam?". Ezek az emberek bátorítást keresnek a hozzánk hasonló emberekben. Ez egy életképes dolog? Meg tudom csinálni? Valószinüleg azért kezdted el azt csinálni, amit csinálsz, mert láttál valakit, aki valami hasonlót jól csinált, és ebből képes volt fenntartani magát. Ezek az emberek a hozzánk hasonló emberekre néznek, és ha azt látják, hogy le vagyunk égve, nyomorultak vagyunk, és folyamatosan csak a túlélésért küzdünk, akkor nem fognak kilépni a mókuskerékből. Szerintem a saját példáink sokkal erősebben hatnak, mint bármilyen motivációs beszéd vagy könyv. Ha az emberek látják, hogy a hozzánk hasonló emberek tényleg boldogulnak, az rengeteget számít, mert nekünk nem csak egy lovat, hanem egész csordákat kell a vízhez vezetnünk. Magyarul sok-sok olyan emberre van szükségünk, akik felemelkednek korábbi élethelyzetükből, akik képesek kihozni magukból a bennük rejlő lehetőségeket és képességeket változtatni tudnak az életükön. Mindenkire szükségünk van, hogy megossza azt, amiben tehetséges, mert bizony komoly válságban vagyunk.

## A marketing jobbá tesz abban, amit csinálsz

A negyedik ok, amiért számomra a marketing fontos, az az, hogy szerintem a jó marketing kétféleképpen is jobbá tehet abban, amit csinálsz. Először is, ha jobb leszel a marketingben, több ügyfeled lesz, a több ügyfél több gyakorlást, fejlődési lehetőséget jelent, a több gyakorlattal egyre jobb leszel abban, amit csinálsz. Ez egy nagyon egyszerűen értelmezhető folyamat.

De emellett - és ezt látni fogod, ahogy jobban megiskerkedsz a szelíd marketinggel - a marketing sok, látszólag nagyon egyszerűnek tűnő kérdésben kényszerít tisztánlátásra, amelyek bár egyszerűek, de nem könnyű rájuk válaszolni. Például: "Mi a Te témád?" Hogyan dolgozol? Mi a Te történeted? Mi az egyedi abban, amit kínálsz? Kinek szolgáltatsz? Mi a te piaci résed?" Ezek nagyon egyszerű kérdések, de mégsem könnyű rájuk válaszolni, és tapasztalatom szerint a legtöbb ember marketing problémái abból fakadnak, hogy nem tisztázza elég jól ezeket a dolgokat. A jobb válaszokkal nem csak a marketingünk lesz jobb, de munkánkat is jobban fogjuk csinálni, mert tisztábban látjuk, hogy mit miért csinálunk, tehát a marketing abban is jobbá tesz, amit csinálsz.
## Jobban tudsz majd segíteni a barátaidnak a marketingjükben

Nem tudom, hogy volt már ilyen felismerésed, de nekem sokszor volt már olyan tapasztalatom, hogy ránézek a honlapomra, vagy valamire, amit már milliószor átdolgoztam, rákoncentrálok és nem látom át. Aztán megmutatom egy barátomnak, és erre ő rögtön kiszúrja a hibát: "Ó, ez így nem lesz jó, ezt ide kéne áthelyezned", és ezzel ad egy csomó ötletet, hogy hogyan lehetne jobbá tenni, amit én magamtól nem veszek észre. Ismerős ez neked? Nehéz objektíven rálátni a saját dolgainkra. Bizonyos szempontból te vagy a legrosszabb ember a világon, aki a saját marketingeden dolgozik, mert annyira elmerülsz benne. Más emberek, már csak a saját perspektívájuk miatt is, adhatnak olyan szempontokat, amit mi nem ismertünk fel, de ha ezek az emberek egyébként nem értenek a marketinghez, akkor a tanácsuk jó eséllyel nem lesz a legjobb tanács. Milyen szép lenne, ha a társadalmi és környezeti változásért küzdő mozgalom tele lenne olyan emberekkel, akik hozzád hasonlóan ismerik és értik a marketing nyelvét, akik így hasznos és objektív visszajelzést tudnak adni arról, hogy hogyan legyünk jobbak abban, amit csinálunk. Tehát saját kútfőből nem tudunk olyan jó marketinget csinálni, mint ha egy közösségként támogatjuk egymást.