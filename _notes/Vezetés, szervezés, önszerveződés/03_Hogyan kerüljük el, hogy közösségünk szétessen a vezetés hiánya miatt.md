---
Szerző: Vágvölgyi Gusztáv - Pabló
Cím: Vezessek, vagy hagyjam az önszerveződésre?
Cimkék: 
Típus: Cselekvési tipp
Elérhetőség: Ingyenes
Szint: Kezdő
---
### Vállalj felelősséget azért, amiért felelősséget tudsz vállalni, és ha szükséges, merj többet beletenni!

A közösséget a tagok felelősségvállalása hozza létre. Egy közösség elindulása is csak akkor történik meg, ha valaki felelősséget vállal azért, hogy először összehívja a csapatot, és kimondja: azt érzem, veletek tudnék közösséget alkotni.

Ettől a pillanattól fogva csak akkor képes működni, fejlődni egy közösség, ha a tagjai felelősséget vállalnak azért, hogy történjenek a dolgok. Ha például épp megbeszélünk valamit, akkor felelősséget vállalok azért, hogy én is elmondjam a véleményemet, ötletemet. Természetesen még ennél is fontosabb, hogy felelősséget vállalok konkrét gyakorlati tevékenységekért, projektekért, ami közelebb visz bennünket a céljainkhoz.

A felelősségvállalás mértéke hozza létre a közösség természetes hierarchiáját, a körök rendszerét, mivel a felelősségvállalásunk által hatunk a többiekre, a közösség folyamataira. Ha több felelősséget veszünk magunkra, akkor nagyobb lesz a hatásunk is, azaz beljebb kerülünk a felelősségvállalás köreiben. A legbelső körben azok vannak, akik a legtöbb felelősséget veszik a vállukra, ők alkotják a közösség vezetői magját.

Vagyis a közösségekben a vezetők nem azért válnak vezetővé, mert valaki kinevezte őket, vagy mert szeretnének hatalmaskodni a többiek fölött, hanem azért, mert cselekvő módon felelősséget vállalnak. Ebből pedig következik, hogy nem azért lesznek ők a vezetők, mert mindent jobban tudnak, hanem azért, mert erőteljesebb felelősségvállalásuk által nagyobb lesz a hatásuk. Ezzel együtt felelősségvállalásuk, cselekedeteik, a közösség érdekében folytatott munkájuk jó esetben megszüli a többiek bizalmát. Így azok a tagok, akik a legtöbb felelősséget veszik magukra, és ezért bekerültek a legbelső vezetői körbe, megkapják a többiektől ehhez a felhatalmazást is. Így a felelősségvállalás által, egyfajta önfelhatalmazás és a többiektől érkező felhatalmazás oda-visszaható folyamatában születnek meg a természetes vezetők.
 

Ajánló:

[https://kozossegivallalkozas.hu/kialtvany-a-kozossegek-vezeteserol/](https://kozossegivallalkozas.hu/kialtvany-a-kozossegek-vezeteserol/)

Pabló azért választotta ennek a cikkének a kiáltvány formát, mert úgy érzi, hogy a vezetés hiánya okozza a leggyakrabban a közösségek szétesését. Felteszi a kérdést, hogy mi a baj egyáltalán a vezetéssel. Majd egy kedvenc filmjének az üzeneteivel bemutatja, hogy vezetés és a követés egy közösségben ugyanolyan mint a tánc, amiben nincs kiemeltebb szerepe annak aki vezet, mint annak aki követ. Sőt ahogy a táncban is  egyszer csak a vezetés és követés által létrejön egy új minőség, amiben a közösség tagjai képessé válnak egy magasabb szinten bízni egymásban.

**