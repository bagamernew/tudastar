---
Szerző: Vágvölgyi Gusztáv - Pabló
Cimkék: 
Típus: Cselekvési tipp
Elérhetőség: Ingyenes
Szint: Kezdő
---
### Ne vállald át a többiek felelősségét!

Egy pici induló közösségben az okozott problémát, hogy az egyik tag (nevezzük Annának) nem akarja használni a facebook zárt csoportot és a messengert. Ez már nem először került elő, és ez Dóriban (aki a kezdeményezője a közösségnek) újból és újból feszültséget keltett, mert mintha mindenki elvárná, sőt természetesnek tartaná, hogy majd ő mindig közvetít a csoport többi tagja és Anna között. Dóri ezt a problémáját már több ízben jelezte Annának, és ahogy fogalmazott: „bár nem sikerült megoldani a problémát, de sokat oldódott bennem a dolog”. 

Aztán amikor egy megbeszélésen újból felmerült a kérdés és Dóri próbálta elmagyarázni, hogy szerinte ez miért probléma, Anna a szavába vágva egyből elkezdett vicceskedni (ennek a rejtett üzenete: nem olyan nagy probléma ez, ne csináljunk a bolhából elefántot). Miközben a vicceskedésből az is kiderült, hogy ez neki valóban probléma, mert nagyon nem szeretne facebook fiókot. Majd rögtön ezt követően a másik két, kevésbé érintett férfi tagja a közösségnek anélkül, hogy hagyták volna elmondani, hogy ez Dórinak miért is probléma, egyből elkezdték megoldani: „hiszen csupán két kattintás az üzenetek átmásolása és ha neked nem megy majd én megcsinálom”.

Sok tanulsága lehet ennek az amúgy jelentéktelennek látszó és a legtöbb esetben könnyen megoldható konfliktusnak. Azonban most arra szeretném ráirányítani a figyelmet, hogy a kezdeményező és ezáltal csomóponti - tehát kimondatlanul is vezetői szerepbe - kerülő ember felé sokszor olyan rejtett elvárások áramlanak a többiek felől, ami - ha nem elég tudatos - arra ösztönözheti, hogy egyre inkább átvegye a közösség tagjainak a felelősségét. Ez aztán oda vezet, hogy ő is megszokja, hogy megoldja a közösség tagjainak a problémáját és a végén már semmi nem történik és nem történhet nélküle. Aminek természetes következménye a vezető túlterhelődése. Ezzel együtt a közösség tagjai megszokják, hogy nekik nem kell felelősséget vállalni, aminek két következménye lehet, egyrészt nem képesek alkotó, proaktív tagjává válni a csapatnak és így csökkenő motivációval lesznek benne a közösség életében. Ami aztán azt eredményezheti, hogy a vezető magára marad. Másrészt egyre többször fogják úgy érezni, hogy gyerekesítve vannak, azaz a vezető olyan dolgokat is eldönt nélkülük, amit szerintük azért már nem kéne. Ilyenkor persze nem gondolnak arra, hogy ennek az egyik oka az ő felelősség hárító magatartásuk volt.

Ezért fontos már itt az elején folyamatosan tudatosítani, hogy vezetőként mi az ami valóban a felelősségem. Ehhez fontos értelmezni, hogy egy közösség vezetőnek milyen vezetési funkciókat kell ellátni (erre még visszatérünk a cselekvési tippekben). Azonban legalább ugyanannyira fontos folyamatosan tudatosítani, hogy mi az ami nem a felelőssége és a többiek felelősséghárításánál, hogyan tudja ezt jól kezelni.

Ebben az esetben az volt a szerencse, hogy Dóri érett személyiség volt, aki az ilyen apró felelősség áthárítást is tudatosította és következetesen jelezte, hogy mi az amit nem tart az ő felelősségének. A legtöbb közösségben ilyenkor a vezető a konfliktus felvállalása helyett egy egyszerű strukturális megoldást alkalmaz pl. azt mondja, hogy ezentúl emailben fogunk kommunikálni, mert Annának nincs messengere és ezzel letudta a dolgot. Vegyük észre, hogy ebben az esetben is megoldotta a közösség tagjai helyett a problémát. Ha ugyanez egy cégben történik, akkor a főnök azt mondta volna, hogy az a munkakörrel jár, ha itt akarsz dolgozni használnod kell a messengert. Azonban ez egy induló valódi, tudatosság alapú, életmód közösség kezdeményezés volt. Ezért vol nagyon jó, hogy Dóri jelezte a problémáját, visszaadta a felelősséget Annának és a teljes közösségnek is. Bízott a kollektív bölcsességben, hogy közösen sokkal jobb megoldást találnak, mintha csak ő próbálja megoldani. 

Ajánló:

M.Scott Peck: Járatlan úton, A szeretet, a hagyományos értékek és a szellemi fejlődés új pszichológiája c. könyv

Peck könyve önismereti alapmű. A második nagy fejezetet: A Szeretet, pedig kötelező olvasmány azoknak akik ma közösségben szeretnének élni. "A szeretet hajlandóság (akarat) az én kiterjesztésére saját és mások lelki fejlődésének elősegítése érdekében." írja Peck ebben a fejezetben. Nem kevesebbet üzen ezzel, hogy a szeretet nem csupán egy pozitív érzés, hanem az akaratunkon múló cselekvő emberi magatartás, amivel hozzá járulunk saját és a szeretteink lelki fejlődéséhez.

**