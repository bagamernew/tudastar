---
Szerző: Vágvölgyi Gusztáv - Pabló
Cím: Vezessek, vagy hagyjam az önszerveződésre?
Cimkék: 
Típus: Cselekvési tipp
Elérhetőség: Ingyenes
Szint: Kezdő
---
### A megegyezéseitek során vegyétek figyelembe a körök rendszerét!

A közösségek egyik leggyakoribb, vezetéssel kapcsolatos betegsége, a vezetők elmagányosodása. Ez úgy alakul ki, hogy a legnagyobb felelősséget vállaló vezető egyre több feladatot vállal, hiszen amit más már nem vállal, nem csinál meg azt végül  - ha fontos az ügy, a közös célok megvalósítása a számára - akkor kénytelen megcsinálni. Másrészt eleinte a vezető mivel nagy az elköteleződése, hiszen ezért vállalja a legnagyobb felelősséget a csapatban, ezért gyakran “saját gyerekének” is tekinti a közösséget, tehát hajlamos túlvállalni magát, mert “úgyis csak én tudom rendesen megcsinálni”, meg “mire elmondanám már meg is csinálom”. Összességében az elmagányosodás többféle okra visszavezethető, de a folyamat lényege, hogy a vezető egyre nagyobb felelősséget, egyre több feladatot vállal, miközben a közösség többi tagja egyre kevesebbet.

A vezető ebből a csapdából csak tudatos, a vezetői magot építő (Link:  https://kiutak.hu/linkek/vezessek-vagy-hagyjam-az-onszervezodesre/) munkával tud kitörni. Tehát nem elég megrajzolni a körök rendszerét (Link: Vezetőként hogyan tudom megelőzni a közösségem működési problémáit?) ezt folyamatosan figyelembe is kell venni a döntések során. 

Az egyik probléma amikor a közösség nem használja a körök rendszerét, hogy a közösség tagjai motivációjukat vesztik és eltávolodnak a közösségtől. Ennek az oka, hogy a magára maradt vezető gyakran önkéntelenül is eltávolító kommunikációt folytat. Hiszen amikor a legnagyobb felelősséget vállaló vezető túlterhelődik jogosan mondja azt, hogy “ti miért nem  vállaltok többet, hiszen én is csak ugyanolyan önkéntes vagyok mint ti, nekem is ugyanúgy van magánéletem és ti is ugyanúgy elköteleződtetek az ügyünk mellett”. 

Ilyenkor a vezető egyre jobban beszűkül, csak a feladataira fókuszál, próbál megfelelni a vállalásainak, egyre frusztráltabb amiatt, hogy soha nem éri utol magát és ennek következtében nem úgy mennek a dolgok mint ahogy szeretné. Ennek az lesz a következménye, hogy a visszajelzéseiben mindig ott lesz a “de” pl. “tök jó, hogy ezt és ezt megcsináltad, de megint késtél és így nekem kellett...”, vagy “nagy segítség, hogy gyakran itt vagytok a megbeszélésen, de csak én foglalkozok azzal, hogy milyen napirendek kell megbeszélnünk és ezt nem bírom”. Ez a kommunikáció, még akkor is, ha szelíden van elmondva azt fogja üzenni a közösség tagjainak, hogy amit beleraktok nem elég. Már ez is elegendő lehet ahhoz, hogy elkedvtelenítse az embereket, azonban, ha ez nincs tudatosan kezelve, akkor tudat alatt úgy is megérkezhet, hogy “nem vagyok elég jó neki”. Ezeknek a szülői játszmáknak a felidézése könnyen benyomja a gombjainkat és így még inkább rossz érzéssel, ellenkezéssel, motiváció vesztéssel reagálunk. Ez az eltávolító kommunikáció pedig azt eredményezi, hogy a tagok a felelősségvállalásban nem befelé, hanem kifelé fognak haladni a körök rendszerében, így a vezető egyre magányosabb és egyre túlterheltebb lesz, míg csak egyszer a kiégés határán ő is feladja és ezzel szétesik a közösség.

Hogyan segíthet ennek megelőzésében a körök rendszerének tudatosítása?

Ha tudatosítjuk, hogy a legbelső körben csupán egy ember van, akkor ezzel már lehet tudatosan kezdeni valamit. Ilyenkor ha megcsináljuk a körök rendszerét, akkor már ez a folyamat önmagában is tud gyógyító lenni. Hiszen jellemzően a vezető ilyenkor nem látja reálisan, hogy ő vállalja a közösségben a legnagyobb felelősséget. Ilyenkor az a jó, ha hagyjuk, hogy a legbelső körbe mindenkit beírjanak, akit nagy felelősségvállalás jellemez. Majd megkérdezünk valakit aki bekerült a körbe, hogy te ugyanakkora felelősséget vállalsz mint a legnagyobb felelősséget vállaló vezető? Ilyenkor gyorsan kiderül, hogy ez nem így van, hiszen a konkrét szituációk felidézése egyértelműen fogja mutatni, hogy azt a felelősséget, amit a vezető vállal senki nem vállalja és nem is tudja, nem is akarja vállalni. Ezekben a beszélgetésekben a közösség tagjai általában elismerik egymás munkáját, felelősségvállalását, így már ilyenkor képesek oldódni a rossz érzések és így lesz ez a beszélgetés gyógyító.

Azonban ennél is fontosabb, hogy mindenki számára tudatosul, hogy egy emberileg fenntarthatatlan felelősségvállalási struktúrában működnek. Ilyenkor meg tudnak születni azok a megegyezések, hogy mit tesznek annak érdekében, hogy a vezető ne magányosodjon el. Például belátják, hogy túl sokat vállaltak és a jelenlegi kapacitással ez tarthatatlan, ezért elkezdenek a céljaikat átértékelni és képessé válnak kevesebbet vállalni. Ilyenkor születnek meg azok a megegyezések, hogy tök jó, hogy van egy új ötleted, de minden ötlettel csak akkor foglalkozunk, ha annak megvalósítására van kapacitás, van felelős. Vagy együtt el tudnak kezdeni azon dolgozni, hogy megérkezzen a vezetői magba legalább egy második, ugyanakkora felelősségvállalással rendelkező tag. Ilyenkor képesek elengedni határidőket, célokat annak érdekében, hogy ne égjen ki senki a közösségben a túlvállalásai miatt.

Ezt a folyamatot a körök rendszerében belülről-kifelé való építkezésnek hívjuk. Ha a közösség tagjai megértik a körök rendszerét, akkor képessé válnak mindig újra és újra kalibrálni a tevékenységüket a teherviselésük mértékéhez és ami ennél is fontosabb elkezdik a tudatos építkezést belülről kifelé haladva a felelősségvállalás köreiben, hogy a céljaikhoz elegendő kapacitásuk legyen.

**