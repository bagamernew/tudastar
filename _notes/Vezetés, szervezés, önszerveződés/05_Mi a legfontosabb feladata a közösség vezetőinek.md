---
Szerző: Vágvölgyi Gusztáv - Pabló
Cím: Vezessek, vagy hagyjam az önszerveződésre?
Cimkék: 
Típus: Cselekvési tipp
Elérhetőség: Ingyenes
Szint: Kezdő
---
### Hárítsátok el az önszerveződés útjából az akadályokat! 
  
A közösségben törvényszerűen alakul ki a legnagyobb felelősséget vállalók vezetői magja, akik közösséget éltető vezetői funkciókat látnak el. Azaz a közösségek életben maradásához szükséges alapvető feladatok ellátásáért vállalnak felelősséget.

A közösség is egy élőrendszer ezért - hasonlóan bármely más élőrendszerhez - önszerveződik, így a közösség vezetőinek az egyik legfontosabb feladata elhárítani a közösségi önszerveződés útjából az akadályokat. Ezt a vezetői tevékenységet nevezhetjük közösség szervezésnek, vagy közösség fejlesztésnek attól függően milyen akadály, milyen elhárításáról van szó.

A fejlesztő és szervező vezetői funkciót érdemes megkülönböztetni: a fejlesztés inkább egy stratégiai vezetői funkció, míg a szervezés inkább operatívabb, működtető vezetői funkció. A kettőt pedig egy főleg az emberi kapcsolatok olajozását végző kiegyensúlyozó vezetői funkció köti össze. (link: Mit kell tennem ahhoz, hogy ne maradjak egyedül a közösség szervezésében?) Mind a három szinten: a stratégia, a közösségi rendszerek és a viszony szinten is szükség van az önszerveződés útjában lévő akadályok elhárítására.

Ezzel együtt fontos leszögezni, hogy maga a vezetés is szerves része az önszerveződésnek. Gyakori, hogy az önszerveződés alatt azt értjük, hogy magától, tehát minden tudatos beavatkozás nélkül szerveződik valami. Ezzel szemben a közösség azért önszerveződik mert a közösség tagjai tudatosan energiát raknak közös célok elérésébe. Ez ugyanúgy igaz a közösség vezetőire is, sőt a vezetők nagyobb felelősség és feladat vállalása nagyobb hatással van a közösség önszerveződésére. Ez azonban nem jelenti azt, hogy csak a vezetők hatnak, hanem a közösség összes tagjának tudatos és nem tudatos magatartása alakítja az önszerveződés folyamatát. 

Akkor mégis mit jelenthet az, hogy “Hárítsátok el az önszerveződés útjából az akadályokat”?

Vezetés alatt gyakran csupán a vezetők kezdeményező, a folyamatokra erőteljes hatást gyakorló szerepvállalását értjük.  Azonban a közösségek vezetőinek tudni kell, hogy a közösség önszerveződése legalább ugyanolyan fontos, mint a vezetői kezdeményezés. Ezért a jó közösségi vezető támaszkodik az önszerveződésre és nem próbál mindenáron beavatkozni, ha azt látja, hogy megy ez magától is, akkor csak kíséri a folyamatot. Ezt nevezzük facilitatív vezetésnek. Ha azonban egy belső konfliktus, vagy egy külső tényező elakasztja a közösség önszerveződését, akkor beavatkozik és megpróbálja elhárítani a közöség, vagy a közösség tagjainak fejlődését akadályozó tényezőket. Ilyenkor tehát nem új folyamatot kezdeményez, hanem csak a meglévő, önszerveződő folyamatok útjából próbálja elhárítani az akadályokat.

Ha ezt stratégiai vezetőként teszi akkor például ilyen lehet az a megfigyelés, hogy az egyik újabb tagja a közösségnek túl tolja a hatékonyságot és ezért azok akikkel egy munkacsoportban dolgozik egyre többet panaszkodnak, egyre rosszabb a hangulat. Ezért ezzel a taggal személyes beszélgetést kezdeményez, aminek a során elmeséli, hogy a közösségben miért fontos a közös munka mellett az emberi kapcsolatokkal is foglalkozni, ezzel együtt próbálja megérteni, hogy neki miért fontos a hatékonyság és ha ez alapján szükségét érzi, akkor kinyitja a beszélgetést az egész közösség felé.

Ha ezt operatív (működtető) vezetőként teszi, akkor például ez azt jelenti, hogy amikor a feladatok, projektek megvalósítása szépen halad, a megvalósításba mindenki beleteszi magát, akkor ő is csak az általa vállalt részfeladatok megvalósítására koncentrál. Azonban amikor azt tapasztalja, hogy egyre kisebb a motiváció, elmarad a vállalt feladatok megvalósítása, veszélybe kerül a közös célok elérése, akkor beavatkozik. Feltárja, hogy milyen problémák vannak a motiváció vesztés mögött és a problémákra reagálva jellemzően rendszerfejlesztést kezdeményez.

Ha az emberi kapcsolatokban tapasztalnak a vezetők elakadást, akkor pedig összehívhatják a csapatot, az érintetteket és tisztázó beszélgetést kezdeményeznek. Azaz arról beszélünk, hogy mi okoz rossz érzéseket, kinek, kivel van baja és ha erősebb konfliktus van, akkor akár a felek között is közvetítenek.

Tehát a természetes vezetés jelentős része folyamat kísérés és az elakadások figyelemmel kísérése és ha szükséges, akkor az akadályok elhárítása, azaz felelősségvállalás a közösség egészéért.

Ajánló:

https://kozossegivallalkozas.hu/on-szervezodik/

Pabló ebben a cikkben és a hozzá kapcsolódó tanulmányban megalkotta a közösségi önszerveződés definícióját. Tette ezt annak érdekében, hogy megvilágítsa, hogy a vezetés az önszerveződés szerves része és attól, hogy valami tudatos, szándékolt az nem ellene megy az önszerveződésnek, csupán hat rá. A tanulmánnyal nem egy elmélet megalkotása volt a célja, hanem azt szerette volna elősegíteni, hogy a közösségeinkben a vezetés és az önszerveződés ne egymást kizáró fogalomként kerüljenek elő és ezáltal a vezetők természetes módon legyenek képesek betölteni a vezetői szerepüket.

-   2 fenn levő ajánló
    

**