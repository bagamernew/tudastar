---
Szerző: Vágvölgyi Gusztáv - Pabló
Cím: Vezessek, vagy hagyjam az önszerveződésre?
Cimkék: Vezetés
Típus: Cselekvési tipp
Elérhetőség: Ingyenes
Szint: Kezdő
---
### Vezess, hogy a közösség tudjon önszerveződni!

Amikor megpróbálunk közösséget alkotni, gyakran hallom, hogy „nem kell vezetés, nem kell vezető, nálunk mindenki csak tag, mi önszerveződünk”. Ha mégis elfogadják, hogy vezetés nélkül nem megy, akkor pedig „hierarchia- és hatalommentes vezetésről” beszélnek.

A legnagyobb baj, hogy ezek nem csak fogalmi problémák, hanem a közösségek jövőjét alapvetően befolyásoló téves hiedelmek. Ezért az alábbiakban bizonyítani szeretném, hogy a közösséggé válás alapvető és természetes része mind az önszerveződés, mind a vezetés, amit vezetőknek kell ellátnia. Ezen túlmenve azt is állítom, hogy egyetlen emberi szerveződés sem képes önszerveződni, ha nem jön létre az önszerveződés részeként benne a vezetés, azaz a vezetők nem vállalják a felelősséget és/vagy nem kapják meg a felhatalmazást a vezetői funkciók ellátására a közösség többi tagjától. 

Amikor emberek kapcsolódnak egymáshoz, megismerik egymást, akkor létrejön a csak erre az emberi szerveződésre jellemző viszonyrendszer. Ennek a viszonyrendszernek az egyik jellemzője, hogy már a kezdetektől kialakulnak a csoportban csomóponti szerepek és szép lassan egy izgalmas csoportdinamikai folyamatban kialakulnak a vezetői szerepek is, ezt írtuk le részletesen a [[02_Hogyan jöhet létre a közösségünkben a nekünk való vezetés]]-ben 

A vezetői szerep a csoporton belüli különböző felelősségvállalás következtében teljesen természetes módon jön létre. A csoporttagok természetükből (kompetenciáik, meggyőződéseik, előzetes tapasztalataik, élethelyzetük, stb.) következően különböző mértékben vállalnak felelősséget a csoportfolyamatokért, a csoport fejlődését szolgáló megegyezésekért, a közösen meghatározott normák, szabályok betartásáért, vagy a közösen kitűzött célok megvalósításáért. Ez a különböző feladat- és felelősségvállalás természetesen hozza létre a felelősségvállalás köreit, és így a legnagyobb felelősséget vállalók legbelsőbb körét, a vezetői magot. [link: Hogyan kerüljük el, hogy közösségünk szétessen a vezetés hiánya miatt?]

Fontos látni, hogy ez a csoport önszerveződésének fontos mozzanata, tehát nem vagy önszerveződik a csoport vagy vezetve van, hanem ha önszerveződik, akkor annak részeként mindig vezetve is van, vagy fordítva is igaz, hogy azáltal, hogy vezetve van önszerveződik.

Az önszerveződés szempontjából ez a csoportdinamikai folyamat, amikor egyrészt a különböző felelősségvállalás, másrészt a csoport tagjainak felhatalmazása által ez a természetes hierarchia létrejön (körök rendszere), az valójában egy újabb szerveződési szint a közösség életében. Tehát a vezetés megjelenése jelzi, hogy önszerveződik és ezáltal fejlődik a csoport. 

Ez természetesen létrehozza azt a különbséget is, hogy aki nagyobb felelősséget vállal, az nagyobb hatással lesz a csoportra. Azonban ez nem azt jelenti, hogy a csoport többi tagja nincs hatással a csoport folyamataira. Az aki épp a vezetőt követő szerepben van ugyanannyira fontos, mint az aki épp vezet. Tehát a közösségek természetes vezetése nem a hatalomról szól, hanem arról, hogy a vezetésbe való beleállás, és vezetés elfogadása által tanulunk meg bízni egymásban, és anélkül, hogy ezt megtanulnánk, nem vagyunk képesek felnőttként együttműködni.

Tehát ennek során az, aki épp vezet, megtanulja, hogy a vezetés nem hatalmaskodás, nem főnökösködés, hanem a közös cél szolgálata. Amikor vezetünk egy másik embert, az hatalmas felelősség. Ennek megélése által a vezető képes meghaladni önmagát, és saját szűklátókörű érdekeiből kiemelkedve rádöbbenhet arra, hogy milyen nagyszerű dolog egy nagyobb célt, más embereket szolgálni.

Miközben aki azt választja, hogy követőként együttműködik a vezetővel, ugyanúgy megtanulja, hogy a vezetés elfogadása nem alárendelődés, nem behódolás, hanem a számára is fontos cél közös szolgálata. Ennek során azt is megtapasztalhatja, hogy a követő ugyanannyira fontos, mint a vezető hiszen, ha ő nem követ, akkor a vezető sem tud vezetni.

Tehát, ha azt szeretnéd, hogy a közösségedben épüljön a bizalom, hogy fejlődjön a közösségi minőség, akkor vezess, azaz hárítsd el az önszerveződés útjából az akadályokat (Link: Mi a legfontosabb feladata a közösség vezetőinek?).

Ajánló:

A közösségi önszerveződés és vezetés összefüggése

[https://kozossegivallalkozas.hu/on-szervezodik/](https://kozossegivallalkozas.hu/on-szervezodik/)

Vágvölgyi Gusztáv- Pabló ebben a cikkében két közösség beszélget: “Ön szerveződik?” Teszi fel a kérdést az egyik közösség és innen eljutnak oda, hogy nem tud önszerveződni egy közösség, ha a csomóponti emberei nem szervezik, vezetik azt. Ezzel a kicsit poénra vett cikkével Pabló szeretné ráirányítani a figyelmet, hogy egy közösség nem vagy önszerveződik, vagy vezetve van, hanem ha önszerveződik, akkor annak részeként mindig vezetve is van, vagy fordítva is igaz, hogy azáltal, hogy vezetve van önszerveződik. A cikk tartalmazza azt a tanulmányt, amiben Pabló megalkotta a közösségi önszerveződés definícióját is.