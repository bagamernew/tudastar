---
Szerző: Vágvölgyi Gusztáv - Pabló
Cím: Vezessek, vagy hagyjam az önszerveződésre?
Cimkék: 
Típus: Cselekvési tipp
Elérhetőség: Ingyenes
Szint: Kezdő
---
### Vágjunk bele a közös tapasztalásba!

Egy előző cselekvési tippben már adtunk választ arra, hogy hogyan lesz egy öko-közösségnek olyan magasabb rendű célja, ami képes összetartani a közösséget (link). Tehát a folyamatra már tudtunk cselekvési irányt mutatni.

Azonban gyakran tapasztalom, hogy maga a cél megtalálása nehézségbe ütközik. Volt olyan közösség akik emberi oldalon nagyon jól megértették egymást, azonban mivel nem találtak egy olyan közös célt, ügyet amiben mindannyian hittek, ami iránt el tudtak volna köteleződni szétesett a közösség.

Tehát az emberi kapcsolatok fejlesztése mellett ugyanannyira fontos a közös értelem megtalálása. A fent belinkelt cselekvési tipp fő üzenete az volt, hogy becsüljük meg a stratégákat. De mi van akkor ha a közösségünkben lévő stratéga nem találja az ügyét?

Fejlesztői tapasztalatom, hogy ennek a problémának az oka, hogy a közösségi kezdeményezéseket gyakran nem érett személyiségek hozzák létre. Az érett személyiség egyik jellemzője, hogy az útkeresést legalább részben felváltotta az úton járás, tehát az ilyen ember megtalálta az élete értelmét, a helyét, a szerepét a világban. Viszont az aki még nem itt jár, olyan mint a Micimackóban a Tigris, még nem tudja, hogy mit is szeretne igazán. Ennek az a következménye, hogy bár vannak ügyek, célok amiért képesek lelkesedni, de nem képesek teljesen elköteleződni ügyek mentén.

Az egyik oldalról tehát ez egy induló közösségben nem is probléma, hanem sokkal inkább életkori sajátosság. Ezért írtam a fent belinkelt cselekvési tippben: ahhoz, hogy “ez a közösség evolúciójában egy magasabb rendű céllá fejlődjön, szükség van a jövőképért folytatott közös munkára”. Tehát az egy teljesen természetes dolog, hogy szükség van a közös munkával eltöltött időre (ami akár több év is lehet) ahhoz, hogy ez kialakuljon.

A másik oldalról anélkül, hogy belemennénk abba, hogy mik lehetnek konkrétan ezek a magasabb rendű célok, azt érdemes megérteni, hogy ezek azért képesek betölteni a magasabb rendű cél szerepét, mert nem kitalált, hanem felismert célok. A felismerés két irányból tud megérkezni: az egyik irány mi magunk vagyunk, hiszen fontos, hogy az lehet az ügyünk, az életünk értelme amiben jók vagyunk, ami a saját természetünk szerint való. Tehát, ha befelé figyelünk, és megtapasztaljuk,hogy miben érezzük jól magunkat, milyen célok tudnak a leginkább motiválni, milyen tevékenység az ami lelkileg feltölt, akkor jó eséllyel rátalálunk arra az útra ami nekünk való. A másik irány ahonnan megérkezhet az ügyünk az a világ amiben élünk. Milyen társadalmi, közösségi, környezeti, természeti problémák amik minket igazán megérintenek, amelyek megmozgatnak, mi az amibe cselekvő módon is beleállnánk, amelyben a munkát valóban fontosnak tudjuk érezni.

Tehát ezeket a célokat  nem azért érezzük igaznak, mert valaki azt mondta, mert pl ez a legszimpatikusabb pártideológia, vagy egy gurunak ez a tanítása, hanem azért mert felismerjük, hogy ez igaz. Ehhez pedig szükség van közös cselekvési irányok kipróbálására, az ezekből származó tapasztalatokra, a tapasztalatokból levont tanulságokra és ez alapján a cselekvéseink újratervezésére. Tehát nem elég  valamit igaznak gondolni, ezt meg is kell tapasztalni és a közös tapasztalatokat tudatosítani. Ha tehát nem találjátok az ügyeteket vágjatok bele a közös tapasztalásba, kezdjetek el figyelni, gondolkozni, a jeleket érzékelni, az összefüggéseket meglátni és jó eséllyel ezen az úton megtaláljátok.

**