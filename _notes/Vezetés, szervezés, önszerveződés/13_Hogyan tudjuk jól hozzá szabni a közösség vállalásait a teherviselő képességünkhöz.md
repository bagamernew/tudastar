---
Szerző: Vágvölgyi Gusztáv - Pabló
Cím: Vezessek, vagy hagyjam az önszerveződésre?
Cimkék: 
Típus: Cselekvési tipp
Elérhetőség: Ingyenes
Szint: Kezdő
---
### Szerződj körönként!

Szinte minden közösségben, ha a problémákat sorolják, akkor az első között ott szokott lenni a túlterheltség. Hiszen egy közösség alakulása során a tagok mindig az eddigi életük feladatain felül vállalják a közösségi célok megvalósításáért folyó munkát. Ez egy közösség születésének szakaszában nem is olyan nagy probléma, hiszen olyan ez mint a szerelem, ilyenkor mindenki lelkesebb és ezért jóval erőn felül is szívesen vállal feladatokat. A hőskorban ezekből születnek az “emlékszel amikor együtt éjszakáztunk” történetek. 

Azonban ahogy elmúlik ez az első lelkesült szakasz, egyre többen panaszkodnak a túlterheltségre és a közösség vezetői észreveszik, hogy egyre kevesebben vállalnak feladatokat. Ennek a folyamatnak az eredménye lesz a vezetők elmagányosodása [Link: Mit tehettek azért, hogy a legnagyobb felelősséget vállaló vezető ne magányosodjon el?]. Azonban, ha sikerül tudatosítani a körök rendszerét [Link: Vezetőként hogyan tudom megelőzni a közösségem működési problémáit?] és ezáltal sikerül a vezető elmagányosodásának problémáját megoldani, még akkor is ott van problémaként az állandó túlterheltség. Ami hosszú távon biztos, hogy a felelősséget vállaló tagoknál motiváció vesztéshez, vagy akár kiégéshez is vezethet, ami megint veszélyeztetheti a közösség fennmaradását.

Mit tehetünk, hogy ezt megakadályozzuk?

Ha már tudatosítottuk a körök rendszerét és ezt elkezdjük vezetői eszközként is használni, akkor az egyik lehetséges irány a túlterheltség megakadályozására, hogy a vezetői mag körönként szerződik a tagokkal. Ez azt jelenti, hogy minden felelősségvállalási körben fontos tisztázni, hogy ott mi az elvárás és ezeknek a kötelességeknek a teljesítéséből milyen jogok származnak. Ha körönként megtörténik a kötelességekre vonatkozó megegyezés, akkor ezt könnyebb egymáson számonkérni, így nagyobb eséllyel lesznek elvégezve a vállalt feladatok.

Ha világosak a felelősségvállalási körökben a keretek, akkor az a jó ha egy új tag vagy egy régi, aki nagyobb felelősséget akar vállalni, csak egy idő után tud bekerülni a nagyobb felelősséget vállalók körbe, amikor a magatartásával bizonyított. Ez megelőzi a hirtelen fellángolásokból következő túlvállalásokat és ezáltal az egyes felelősségi körökben lévők túlterhelődését, azért mert mások vállalásait nekik kell megoldaniuk. 

A túlterheltség kezelésében az is fontos, hogy a körök rendszerében kifelé is lehet haladni, ha valaki elfárad, élethelyzete változik, vagy bármilyen oknál fogva nem képes már annyi felelősséget vállalni, akkor szépen elkezdhet kifelé lépegetni egy a számára már komfortos felelősségvállalási körbe. Ebből is következik, hogy a körök rendszerének tudatos kezelése azért is fontos, mert ha valaki túlterhelődik, esetleg a nagy terhelésben elkezd kiégni, akkor ne az egyetlen választása a közösség elhagyása legyen.

Az jó, ha a körök rendszerét és az azon belüli mozgást a közösség írott belső rendszere szabályozza és ezáltal transzparensen lehet kezelni, hogy ki melyik körön tud az adott pillanatban a közösségben lenni.

A körök rendszerében még van egy fontos törvényszerűség, ami a célok, feladatok kalibrálását segíti: a közösség munkavégző képességét a vezetői mag (a legbelsőbb körön lévők) teherviselő képessége határozza meg. Hiszen amiért egy külsőbb körön már nem vállalnak felelősséget, az mindig a legbelső körre terhelődik. Ezzel egy idő után a vezetők kapacitása lesz a szűk keresztmetszet. Így, ha nagyobb célokat tűzünk ki, nagyobb feladatokat vállalunk, akkor ehhez a vezetői magot is bővíteni kell. Ez egy idő után akár két-három körből álló vezetői magot is létrehozhat. Ezzel együtt az is igaz, hogyha a vezetői mag nem tud bővülni, akkor a célokat kell felülvizsgálni és csak annyit vállalni amit képesek túlterhelődés nélkül megvalósítani.

A körök rendszerének létrehozása és tudatos kezelése az a jó, ha közösségi facilitátori feladat [Link: (megnézni)], hiszen a felelősség alul, vagy felül vállalása, a feladatokkal kapcsolatos számonkérés igen érzékeny, sok feszültséget szülő folyamata a közösségnek.**