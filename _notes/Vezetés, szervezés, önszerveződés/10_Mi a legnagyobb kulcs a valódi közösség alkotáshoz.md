---
Szerző: Vágvölgyi Gusztáv - Pabló
Cím: Vezessek, vagy hagyjam az önszerveződésre?
Cimkék: 
Típus: Cselekvési tipp
Elérhetőség: Ingyenes
Szint: Kezdő
---
### Becsüljétek meg azokat a tagokat, akik képesek összeszeretni a közösséget!

Tapasztalataim szerint gyakori a közösségekben, hogy eleinte megy a szekér sikerül haladnia a céljai felé a közösségnek, aztán jön egy pont, ahol a belső konfliktusok felemésztik a bizalmi tőkét és a közösség szétesik. Ilyenkor jellemzően megy a hibáztatás és a közösség tagjai hosszan tudják sorolni sérelmeiket és aztán jönnek azok a mondatok, hogy „én ebbe belefáradtam, nem akarok már több energiát belerakni”. 

A közösségek szétesésének az egyik meghatározó oka, hogy a közösség egyik tagja  sem tölti be az összeszeretést, mint vezetői szerepet. Ma már egyértelműen látszik, hogy a közösség alkotási folyamatban ez olyan mértékű feladatot jelent, hogy csak akkor képes ezt valaki jól ellátni, ha ez önálló vezetői szerepként van benne a közösségben. Ezeket az összeszerető szerepben lévő vezetőket hívjuk közösségi facilitátoroknak, akik a közösség belső facilitátoraként az emberi folyamatok gazdájává válnak. (Link: Mit tehetünk, ha javítani akarjuk a közösség belső kommunikációját?)

A közösségi facilitátorok a közösség alkotás szempontjából legfontosabb vezetői funkciót látják el: a közösség tagjainak különbözőségeiből törvényszerűen bekövetkező konfliktusokat képesek  konstruktívra hangolni.

Mi a dolga egy közösségi facilitátornak?

-   A közösség belső kommunikációs rendszerének (Link: https://kiutak.hu/linkek/vagvolgyi-gusztav-szervezeti-kozossegi-rendszerek-meghatarozasa/) a gazdája, tehát egyrészről folyamatosan figyeli, hogy mi az, ami elakadást okoz a belső kommunikációban, ezek megoldására rendszerfejlesztési folyamatokat valósít meg. Másrészt facilitálja (Link: Mit tehetünk, ha javítani akarjuk a közösség belső kommunikációját?- Az egyik legjobb lehetőség: kezdjetek el facilitálni!) is a kommunikációs folyamatokat, mind az online, mind a személyes csatornákon. 
    
-   A megbeszélések facilitálása során a tartalmi szálon túl, kezeli az érzelmi, emberi szálakat is, azaz a csoportdinamikai folyamatok gazdája.
    
-   Konfliktusok esetén segíti az értelmezését annak, hogy mi is történik a közösségben, ezáltal segíti a megértést és így képes emelni az őszinteség és az elfogadás szintjét a csapatban. 
    
-   A konfliktusban lévő felek között közvetít, elősegíti a tisztázást, a konfliktusokat konstruktívra hangolja (Link: Mit kezdjünk az apró rossz érzéseket okozó konfliktusos szituációkkal?- Kezdjük el konstruktívra hangolni a konfliktusokat!).
    

Ahhoz, hogy ezeket a feladatokat képes legyen jól ellátni a kulcs a közösségi facilitátor személyisége. Hiszen egyrészt ezt a szerepet leginkább kapcsolatorientált, empatikus, érzelmileg stabil emberek képesek jól betölteni. Másrészt viszont a személyiségüknél még fontosabb a tudatosságuk. Amikor coachingban hallgatom a közösségek vezetőit és elmesélnek nekem egy-egy szituációt arról, ami nekik problémát okoz, akkor gyakran hallok olyan mondatokat, hogy:

-   "egy felnőtt ember nem így viselkedik"
    
-   "attól, hogy hangosabban mondja nem lesz igaza"
    
-   "azt gondolom, hogy nem nekem kell oda mennem hozzá, hiszen nem én követtem el a hibát"
    

Ezek a mondatok jelzik, hogy - manapság divatos fogalommal mondva - „egoharc” folyik ahelyett, hogy a kölcsönös megértésre, elfogadásra és ezen keresztül jó megegyezésekre törekednének.

Ha a tudatosság felől közelítem meg, akkor a Ken Wilberi tudat fejlődés hierarchiája szerint (Link: [https://kiutak.hu/linkek/ken-wilber-a-mukodo-szellem-rovid-tortenete/](https://kiutak.hu/linkek/ken-wilber-a-mukodo-szellem-rovid-tortenete/)) ez a vezető az első szinten jár, tehát nem sikerült meghaladnia az egocentrikus tudatossági szinteket. Ehhez képest, amikor megjelenik a többszempontú tudatosság, akkor ezek a mondatok átalakulnak:

-   „rosszul esik amikor nem készül el az általa vállalt feladataival, de közben azt is látom, hogy őt is zavarja az állandó halogatás és próbál kezdeni ezzel valamit”
    
-   „amikor kiabál velem kimenekülnék a világból, de közben azt is tudom, hogy lehetnek olyan helyzetek amikor a haragjának a kifejezése teljesen normális”
    
-   „azt érzem ő hibázott, de persze tudom, hogy ez soha nem ilyen egyszerű, tehát először próbálom megérteni, hogy mit miért tett”
    

Ezek a mondatok már jelzik, hogy az illető meghaladta az egocentrikus tudatosságot. Amikor a vezető át tud ülni az ÉN székéből a MI székébe és ezért őszintén el tudja fogadni a csapata tagjainak a különbözőségeit, képessé válik az összeszeretésre. Az ilyen személyiséggel és tudatossággal rendelkező embereket, akik képesek az összeszerető szerep betöltésére nagyon becsüljétek meg! Adjatok nekik felhatalmazást arra, hogy el tudják látni a közösségi facilitátori szerepét, mert ma, enélkül nem lehet valódi közösséget létrehozni.

  

Ajánló: 

Csoportdinamika

[https://kiutak.hu/linkek/vagvolgyi-gusztav-csoportdinamika/](https://kiutak.hu/linkek/vagvolgyi-gusztav-csoportdinamika/)

Az agy érzelmi élete

[https://kiutak.hu/linkek/richard-j-davidson-sharon-begley-az-agy-erzelmi-elete/](https://kiutak.hu/linkek/richard-j-davidson-sharon-begley-az-agy-erzelmi-elete/)

**