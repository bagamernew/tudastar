---
Szerző: Vágvölgyi Gusztáv - Pabló
Cím: Vezessek, vagy hagyjam az önszerveződésre?
Cimkék: 
Típus: Cselekvési tipp
Elérhetőség: Ingyenes
Szint: Kezdő
---
### Becsüljétek meg a stratégákat!

A hagyományos (archaikus) közösségekbe beleszülettek az emberek és így a közösség hitrendszere - mint magasabb cél - és ezen keresztül a közösség működését szabályozó normák, mint feltétel nélkül elfogadott szabályok határozzák meg az életüket, az emberek közötti együttműködést. Ma egy öko-közösségbe nem beleszületünk, hanem szabad akaratból csatlakozunk hozzá, ezért beszélünk szándékolt közösségekről. Itt is tapasztalat, hogy ez a közösséget összetartó magasabb cél ebben az esetben is  alapvető és elég gyakran azért esnek szét a közösségek mert ezt nem sikerül megalkotniuk. 

A vallási alapon szerveződő közösségekben a vallás írásba foglalt hitrendszere biztosítja ezt a közösséget összetartó magasabbrendű célt. A magyarországi tapasztalat azt mutatja, hogy ez valóban segíthet pl. a kiköltözői közösségek között a vallási alapon szerveződött közösségek úgy tűnik sikeresebbek, mint a nem vallási alapon szerveződők (bár a minta még túl kicsi ahhoz, hogy mélyreható következtetéseket lehessen levonni).

Azonban az továbbra is kérdés, hogy azok az öko-közösségek amelyek nem vallási alapon szerveződnek, képesek-e kidolgozni magukból egy magasabb rendű (spirituális) célt? Ami valóban mindenkinek elfogadható, amit a közösség képes az életének a középpontjába állítani, elfogadni mint az élet értelmének egyik erős aspektusát, ami segíti, hogy ne az önérdek határozza meg a tagok közösségi működését. A tapasztalat azt mutatja, hogy igen, hiszen a világban több már régen működő öko-közösség gyakorlata azt mutatja, hogy ez lehetséges. Erre jó példa az egyik legrégebbi öko-közösség, az olaszországi Damanhúr, ahol a közösség az alapítók által kidolgozott filozófia mentén szerveződik, ezáltal mindenféle vallási, hitbeli különbözőséget képes volt integrálni. 

Ez alapján tehát az a legfontosabb kérdés, hogy a közösség alakítás kezdeti szakaszában mit tehetünk azért, hogy ez sikerüljön!?

A legfontosabb összetevő ehhez, maga a stratégák, azaz a természetük szerint ötlethozó, jövőorientált, rendszerben gondolkodó,  jellemzően sikerkereső, változást generáló emberek. A stratégák folyamatos útkeresése, a társadalmi problémák egyre mélyebb megértése és a lehetséges megoldások folyamatos keresése az ami a motorja a közös, magasabb rendű cél kialakulásának. Ezért fontos, hogy megbecsüljük a stratégiai gondolkodású embereket és adjunk teret a stratégiai gondolkozásnak, tehát legyenek rendszeres startégiázások. 

A közös stratégiai gondolkodás egyik legfontosabb eredménye, hogy szép fokozatosan kialakul egy közös valóságkép és az abban érzékelt problémákra reagálva egy közös jövőkép. A jövőkép motivációs energiát ad a  közös cselekvéshez, azonban önmagában még nem elegendő, de szükséges összetevője annak, hogy kialakuljon a magasabb rendű cél. 

Ahhoz, hogy ez a közösség evolúciójában egy magasabb rendű céllá fejlődjön, szükség van a jövőképért folytatott közös munkára. Ennek során az emberek nem csak az eszükkel értik meg a jövőképet, hanem szép lassan érzelmileg is megélik ennek fontosságát. Így a közös cél, a közös értelem egyre mélyebben beépül a személyes célokba és a közösség tagjai már azért fognak ebben hinni, mert életük értelmévé válik. 

  

Ajánló:

[https://damanhur.hu/](https://damanhur.hu/)

**